Malamig na hangin ang humahampas sa balat ni Tatay Mario. Inaayos niya ang kaniyang bangka galing sa pangingisda sa dagat ng Roxas City. Ang kanilang bahay ay malapit sa tabing-dagat. Kalmado ang dagat, pahiwatig na maganda ang araw. Noong araw na iyon, marami siyang nahuli na isda. May managat, sapsap, bulawbulaw, at tabagak na sagana sagana ang Roxas. Bilang isang mangingisda, binubuhay niya ang kaniyang limang taong gulang na anak na si Ali. Si Ali ay masayang nakikipaglaro sa kaniyang mga kaibigan. Nakita niya ang kaniyang ama na naglalakad papunta sa kanilang bahay. May dala siyang balde. Tumakbo siya upang salubungin ang tatay. "Tatay. . . Tatay. . . Andito ka na!" sigaw ni Ali. Bigla niyang niyakap ang kaniyang tatay. "Basa ako, Anak. Bitawan mo muna ako. Mabigat din ang aking dinadala. " Dahan-dahan niyang binitawan ang mga kamay niya. "Tatay, madami ka namang nakuha?" tanong ni Ali. "Oo, Anak. Madami ang kuha ko ngayon. Makakabili na tayo ng bagong damit at laruan," sagot ni Tatay. "Yehey. May bago na naman akong damit at laruan," masayang sigaw ni Ali. "Sige na. Bumalik ka na doon at naghihintay ang iyong mga kalaro. Ayusin ko muna ang aking mga pangisda. "Sige, Tatay. Babalik na muna ako sa aking mga kalaro. " "Halika na! Maglaro tayo ulit!" pag-anyaya ng kaniyang mga kaibigan. "Nanay, Tatay, gusto ko’ng tinapay, Ate, Kuya, gusto ko’ng kape. Lahat ng gusto ko ay susundin niyo!" sabay-sabay na kanta nila. Habang naglalaro, bigla na lang tumigil at nagtanong ang isa sa mga kaibigan niya. "Ali, nasaan ang iyong nanay?" tanong ng isa niyang kaibigan. Nagtanong din ang isa niyang kaibigan. "Bakit hindi namin siya nakikita? Si Tatay mo lang ang nandiyan. " Nahiya si Ali at sumagot, "May pinuntahan lang si Nanay ko. Iyan ang sabi ng Tatay. " "Bakit hindi pa siya bumabalik?" tanong ng isa niyang kaibigan. "Hindi ko rin alam kung bakit hindi pa siya nakabalik," malungkot na sagot ni Ali. "Mukhang magdidilim na. Uuwi na ako at baka hinahanap na ako ng Tatay ko. " Mabilis na tumabakbo si Ali pabalik sa kanilang bahay. ​Habang naghahapunan, tinaong ni Ali ang kaniyang tatay. "Tatay, kailan babalik si Nanay?" Hindi sumagot si Tatay sa tanong ni Ali. Biglang tumahimik si Ali sa harap ng kaniyang tatay. Dali-dali niyang tinatapos ang kaniyang hapunan at uminum ng tubig. "Tapos ka na bang kumain?" tanong ni Tatay kay Ali. Tumango lang si Ali. "Maghuhugas muna ako ng pinggan. Dito ka lang ha, Ali? Huwag ka munang lumabas dahil gabi na. Malakas din ang alon ngayong gabi," sabi ni Tatay Ali. Hindi sumagot si Ali. Pumunta sa likod ng bahay si Tatay Mario para maghugas ng kanilang pinagkainan. Nalungkot si Ali. Lumabas siya na hindi nagpaalam sa kaniyang Tatay. Naramdaman niya ang malakas na hamapas ng hangin habang naglalakad sa tabing dagat. Lumapit siya sa tubig at binabad ang kaniyang mga kamay hanggang lubusang nagtampisaw sa dagat. Bigla siyang hinampas ng malakas na alon ng tubig. Siya ay natumba at naanod. Lumutang siya sa dagat. May nainum siyang tubig. Unti-unti siyang nalulunod habang naririnig ang sigaw ng kaniyang tatay. "Ali!" Biglang may humila pataas sa mga kamay ni Ali. Niyakap siya ng mahigpit ng kaniyang tatay habang umiiyak. "Sabi ko na na huwag kang lumabas. Ayaw ko na pati ikaw, mawala pa sa akin, Ali. Ikaw na lang ang mayroon ako. " Binuhat siya ng kaniyang tatay habang ang kanyang ulo ay nakapatong sa balikat ng kaniyang ama. Sa kanilang daan pauwi, nakita ni Ali ang bangka ng kaniyang tatay. “Mario 🎔 Ali” ang nasilayan ni Ali sa ilalim ng liwanag ng buwan. Si Tatay Mario ay isang mangingisda sa lungsod ng Roxas. Kasama niyang namumuhay nang matiwasay ay ang kaniyang anak na si Ali. Kasabay sa paglaki ni Ali ang kanyang tanong kung nasaan ang kanyang nanay -tanong na siyang magbubuhay ng pagmamahal ni Tatay Mario sa kanya. 

Si Ningning ay isang batang papel na hindi ngumingiti. Anak-anakan siya ni Marie. Pinapabihisan siya ni Marie araw-gabi. Iba-iba ang kulay ng kaniyang damit na yari sa papel. Meron siyang damit na naka-ayon sa iba't ibang okasyon.   Nang pumasok na sa eskwelahan si Marie ay nagbago na ang pagturing nito sa batang papel. Marami nang pinagkakaabalahan si Marie. Sa kaniyang pag-iisa sa gabi, tinatanaw niya si Bituon. "Gusto kong makangiti. Gusto kong maging masaya si Marie habang naglalaro kami. Gusto kong hindi niya makalimutan ang aking ngiti kahit na marami na siyang pinagkakaabalahan. " Narinig ni Bituon ang hiling ni Ningning. Isang gabi ay nagpakita ito kay Ningning "Ibibigay ko ang hinihiling mo, pero bago kita bigyan ng ngiti ay gagawin muna kitang isang totoong bata," sabi ni Bituon. Binalot ng liwanang si Ningning. Naramdaman niyang nagbabago ang kaniyang katawan. Lumaki at bumigat na siya. Nang buksan niya ang kaniyang mga mata ay nakita niya sa salamin na siya ay isa nang ganap na bata. Nasiyahan si Ningning. Makakasama na ito kay Marie. Ngingiti sana siya ngunit hindi niya magawa. Nahihirapan siyang ngumiti! "Bituon, bakit hindi ako makangiti?" Bago pa makasagot si Bituon ay dahan-dahan na itong nawawalan ng liwanag. Dagling kislap lamang at tuluyan na siyang nawalan ng liwanag. "Paumanhin, Ningning. Naubusan na ako ng liwanag. Hindi kita mabibigyan ng ngiti. " "Gusto kong ngumiti at tumawa. Bituon, ano ang puwede kong gawin?" Isinalaysay ni Bituon ang nangyari dalawang gabi na ang nakalipas. "Dumating si Balabaw. Kinakailangan niya raw ng liwanag upang gumaling ang kaniyang sakit. Nang maipasok na niya ang liwanag sa loob ng bote, inihayag pangloloko lamang iyon, at wala talaga siyang sakit. Kinuha niya ang bote at agad na tumakbo palayo. Narinig ni Marie ang pag-uusap nina Ningning at Bituon. "Gusto kong makalaro pa si Ningning. Gusto ko siyang makita na nakangiti at tumatawa. Tutulong ako. Ibabalik natin ang liwanag mo, Bituon," pahayag ni Marie. Nang sumunod na gabi ay nagsimulang maghanap sina Marie, Ningning, at Bituon. Hinagilap nila si Balabaw. Sa kanilang paglalakad ay may nakita silang isang butas sa lupa. Para makapasok sa butas, ginamit ni Bituon ang kaniyang natitirang liwanag upang sila ay maging maliit. Sa kanilang paglalakad ay may nakita silang isang butas sa lupa. Para makapasok sa butas, ginamit ni Bituon ang kaniyang natitirang liwanag upang sila ay maging maliit. Makalipas ang ilang sandali ay nakakita sina Ningning, Marie, at Bituon ng isang pares ng matang lumiliwanag sa dilim. "Si Balabaw!" sigaw ng tatlong magkakaibigan. Tumakbo papalayo si Balabaw. Hinabol nila ito hanggang sa makarating sila sa pinaglalagyan niya ng kaniyang mga ninakaw — isang kutsara, dalawang butones, tatlong plato, at isang tumpok ng palay. Sa taas ng bato ay naroon ang isang bote na lumiliwanag. Bago pa ito makuha ni Ningning ay inunahan na ito ni Balabaw. "Balabaw, ibalik mo sa amin ang ninakaw mong liwanag!" sigaw ni Ningning. "Binigay ito sa akin ni Bituon. Hindi ko ito ninakaw. " "Niloko mo ako Balabaw. Sabi mo ay kailangan mo ng liwanag para gumaling ang sakit mo. Hindi pala totoong may sakit ka," sabi ni Bituon. "Hahaha! Kasalanan ko ba kung mabilis kang mapapaniwala, Bituon?" "Ibalik mo ang liwanag ni Bituon. Marami pang nilalang ang puwedeng matulungan nito kung ibabalik mo ang liwanag na nasa bote," sabi ni Ningning. "Ayaw ko," pagmamatigas ni Balabaw. "Pagsisisihan mo ang iyong panloloko at pagkasakim," sabi ni Marie. Biglang nahulog sa lupa si Bituon. Dahan-dahang nawala ang liwanag sa kaniyang katawan. "Bituon!" sabay na sigaw nina Marie at Ningning. "Ipagpaumanhin mo, Ningning. Hindi na kita mabibigyan ng ngiti," sabi ng nag-aagaw buhay na si Bituon. "Mas pipiliin ko pang hindi nalang magkaroon ng ngiti basta mabuhay ka lang, Bituon," sabi ni Ningning. Tumango-tango si Marie habang nakikinig. "Ningning, kahit na hindi ka makangiti, ikaw parin ang matalik kong kaibigan," sabi ni Marie. "Maraming salamat, Marie. Kahit hindi ako makangiti ay may isang tao na handang tumanggap sa akin. " Pumatak ang mga butil ng luha sa mga mata nina Marie at Ningning. Nasaksihan ni Balabaw ang totoong pagkakaibigan nina Ningning, Marie, at Bituon. At nagkonsensiya ito. Pumunta siya kay Bituon. Ibinalik niyang muli kay Bituon ang liwanag na nasa bote. Unti-unting lumiwanag si Bituon. "Bumalik ang iyong liwanag, Bituon," sigaw ni Marie at Ningning, at bigla nilang niyakap si Bituon. "Ipagpaumanhin ninyo ang ginawa ko, Bituon. Paumanhin, Marie at Ningning," pagmamakaawa ni Balabaw. "Pinapatawad ka namin, Balabaw, " sagot ni Bituon, habang nakatingin kina Marie at Ningning na tumango rin bilang pagsang-ayon. Pinatawag ni Bituon ang mga tutubi. Sa isang iglap lang ay nagsiliparan ang mga tutubi sa paligid. Lumaki ang mga mata nina Marie, Ningning, at Balabaw. Naging maliwanag ang lugar ni Balabaw. "Maraming salamat, Bituon. Salamat, Marie at Ningning," sagot ni Balabaw. Laking tuwa ang naramdaman ni Ningning nang may dumapong tutubi sa kaniyang ilong. Masaya siya dahil nabuhay si Bituon at nakita niya ang matamis na ngiti ni Marie. Mas lalong naging masaya siya dahil nagbago na ang ugali ni Balabaw. Sa sobrang kasiyahan ni Ningning, may gumuhit na ngiti sa kaniyang mga labi.   Talasalitaan: Bituon-bituin Balabaw-daga     

Si Mina at Manay ay nakauwi na galing sa Zoo. Ako ay unggoy ngayon. Ako ay pagong ngayon. Ako ay elepante ngayon. Isa akong ibon ngayon. Isa akong rhino ngayon. Isa akong kuneho ngayon. Isa akong tigre ngayon. Oras na para matulog.  Dumating si nanay para patayin ang ilaw. Iminulat ni Mina ang kaniyang mga mata at sinabing, "Ngayon, Isa akong kuwago. " 

May nakita si Muning na bagay na pagulong-gulong sa sahig. Bilog ito. Pula ang kulay. Pinulot ni Muning ang pulang bilog at pinagulong-gulong sa sahig. Hinila niya ang buntot. Ay! Ang haba pala ng buntot ng pulang bilog! Kinagat ni Muning ang buntot ng pulang bilog at umikot-ikot siya. Ay! Napuluputan si Muning! “Muning, rolyo ito ng sinulid. Mag-ingat ka sa paggamit nito. Tingnan mo ang nangyari. Napuluputan ka,” sabi ni Ben. Lumabas sa balkonahe si Muning. Nagpahangin siya sa pasamano. “Hmmm, ang presko dito!” May tumahol kay Muning. “Aw, aw, aw! Grrrrr!” Natakot si Muning. Tumakbo siya papasok. “Ano ba yun? Grabe ang kaba ko!” humihingal na sabi ni Muning Lumabas si Muning at kinausap ang aso, “Ako si Muning, Anong pangalan mo?” “Ako si Edu. May dalawang malalaking pusa dito sa bahay. Kaano -ano mo sila? “Baka nanay at tatay ko yun,” sabi ni Muning. “Lagi ko silang hinahabol kapag kinukuha nila ang ulam ko,” sumbong ni Edu. “Pasensya ka na, Edu. Salamat at hindi mo ako hinabol. ” “Ganyan nga, Muning at Edu,” sabi ni Ben. “Dapat magkaibigan kayo dahil mga alaga ko kayo. ” May narinig na boses si Muning. “Tulong! Tulong!” sabi ng boses. Nakita ni Muning na may naipit na daga sa bitag. Lumapit si Muning. Umikot-ikot sa bitag. Kinain pala ng daga ang keso sa bitag. Naipit ito at nasugatan. Natakot ang daga nang lumapit si Muning. Alam niyang pusa si Muning. Ngunit sa tingin niya ay mabait naman ito. “Ako si Mikoy. Maawa ka, huwag mo akong kainin. ” “Huwag kang matakot, Mikoy. Ako si Muning. Nandito ako para tulungan ka. ” Nagpagulong-gulong si Muning sa damuhan. Tumalon-talon sa mga bulaklak. Ay! May naapakan siya! Maliit na ibon. Inamoy niya. “Naku, parang patay na!” Pinulot niya ito at dinala sa bahay. “Huwag! Huwag mo akong kainin!” sabi ng ibon nang magkamalay ito. “Payat ako, matitinik o mabubulunan ka lang. ” “Hindi kita kakainin. Ako si Muning. Anong pangalan mo?” tanong ni Muning. “A -ako si T -tamsi,”nanginginig na sagot ng ibon. “Akala ko patay ka na,” sabi ni Muning. “Nawalan ako ng malay dahil nabangga ako sa puno at nahulog. Sandali lang, nasaan ako?” “Nandito ka sa aming bahay. Sige, Magpahinga ka muna,” sagot ni Muning. Isang araw, namasyal si Muning sa katabing bakuran. Nakakita siya ng isang mahabang bagay. Gumagapang ito sa damuhan. “Sssss. . . Sssss. . . ” ang tunog ng hayop, iyon pala ahas! Sinundan ni Muning ang ahas. Pumunta ito sa kahoy. Gumapang pataas ng puno. Inakyat din ni Muning ang puno. May pugad dito. Dahan -dahang pinasok ng ahas ang pugad. “Hoy! Anong ginagawa mo diyan?” sigaw ni Muning. “Wala kang pakialam dito, pusa. Umalis ka na baka ikaw pa ang puluputan ko,” sagot ng ahas. “Maawa ka sa may -ari ng pugad. Baka may mga inakay o itlog diyan,” pagmamakaawa ni Muning. “Wala kang magagawa dahil nagugutom ako,” sabi ng ahas. “Punta ka nalang sa aming bahay, may pagkain kaming masasarap,” pag -aaya ni Muning. “Sssss. . . talaga ba? Hindi ako aayaw,” sabi ng ahas. Sa isip niya’y, “Hmmm, mas masarap ang pusa kesa sa itlog, hihihi. ”   Pagpasok nila ng bahay ay pupuluputan na sana ng ahas si Muning. Dumating ang dagang si Mikoy. Kinagat nito ang buntot ng ahas at tumakbo palabas. Galit na sumunod ang ahas. Naabutan ng ahas si Mikoy sa kabilang bakuran. “Kawawa ka ngayon, daga. Hindi ka na makakawala,” sabi ng ahas. Dumating si Edu at Muning! Dala-dala ni Muning ang pulang sinulid. “Dali, Edu! Itali natin ang ahas para di siya makagalaw!” sigaw ni Muning sa aso. Ihinagis ni Muning ang sinulid pataas. Tinuka ni Tamsi ang dulo ng sinulid. Ipinasa naman nito ang sinulid kay Edu. Sinalo ni Edu at umikot-ikot sa ahas upang mapuluputan ito ng sinulid. Muntik pang makawala ang ahas, ngunit kinagat at hinigpitan pa ni Mikoy ang sinulid sa kaniyang katawan. Hanggang sa di na makagalaw ang ahas. Mula sa bintana ay natanaw ni Ben ang mga nangyari. Kumuha siya agad ng sako at dali-daling tumungo sa kabilang bakuran. Hinawakan niya ang ahas na pinuluputan ng sinulid at maingat na ipinasok sa sako. “Kawawa ka naman,” sabi ni Ben sa ahas. “Dadalhin kita sa animal rescue center. ” Nagdiwang si Muning at ang mga kaibigang hayop. Napalitan ng saya ang nakakatakot na kaganapan kanina. Nagpasalamat sila na walang nakain ang ahas na sinuman sa kanila. 

“Naaamoy mo ’yon?” tanong ni Anopol habang nakatingala kay Tang-id. “Oo, naaamoy ko,” sagot ni Tang-id na nakaharang kay Anopol. “Mayroon na namang nagsusunog,” sabi pa niya.   Lumalapit at lumalawak lalo ang mga nagsusunog dito sa kagubatan araw-araw,” nakatatakot na sabi ni Anopol. “Paano na kung narito na ’yan sa atin bukas?” tanong ni Anopol. “Di ko rin alam, Anopol,” nakatatakot naman na sagot ni Tang-id.   “Nakikita mo ’yon?” tanong ni Anopol kay Tang-id. “Oo siyempre, nakikita ko,” sagot ni Tang-id. “Gumuguho na ang mga bangin,” sabi pa niya. “Dumadausdos na ang mga lupa doon sa itaas. Paano na kung narito na ’yan sa atin bukas?” di-mapakaling tanong ni Anopol. “Di ko rin alam,” nakatatakot naman na sagot ni Tang-id.   “Naririnig mo ’yon?” tanong ni Anopol kay Tang-id. “Naririnig ko,” sagot ni Tang-id. “Meron na naman!” “Araw-araw na lang ay may lumalagabog na kahoy,” balisang sabi ni Anopol. “Paano na kung narito na ’yan sa atin bukas?” tanong ni Anopol. “Di ko rin alam, Anopol,” nakatatakot na sagot ni Tang-id. Di mapakali ang dalawa kahit namimilog ang buwan. “Ay tingnan mo, may maliit na Rafflesia,” sabi ng isang binatang kasama ng grupong Bantay Bukid na nangangalaga sa kabundukan.   “Bulaklak ’yan na Anopol,” sabi ng Agtang kasama nila. “”Matatagpuan dito ang pinakamaliit at pinakamalaking mga bulaklak sa buong mundo,” sabi ng binata. “Meron pala niyan dito sa Mt. Iriga,” masayang sabi niya.   “Sabi ng mga matatanda ’yon nakilala noon ang Iriga dahil dito kinukuha ang mga bulaklak na ginagawang pabango sa Manila,” dagdag pa niya. “Naaamoy mo ’yan?” tanong ng binata doon na kasama niya. “Oo, may nagsusunog na naman sa mga talahiban,” sagot naman ng isa.   “Nakita mo ’yong kaninang nadaanan nating gumuguhong lupa doon sa bangin?” tanong pa ng binata. “Binuldoser dahil ipagbibili ang lupa,” sabi naman ng isang Agta. “Ang tunog ng chainsaw, malapit lang yan dito, ano?” sabi ulit ng binata. “Kung magpapatuloy itong mga kaingero, mga maghuhukay ng lupa, at mga mamumutol kahoy, kawawa naman nitong Anopol at Tang-id pati na rin ang iba pang mga nabubuhay dito sa bukid. Mauubos silang lahat. ” “Bukas, bumalik tayo upang hulihin itong mga naninira nitong kabundukan,” sabi pa niya.   Pag-alis ng mga Bantay Bukid, nakahinga-hinga ng malalim si Anopol at si Tang-id. Alam nila ang kasagutan ng kinatatakutan nila, kaya noong gabi, mapayapa nilang minasdan ang buwan at mga bituwin. May mga naririnig sila Anopol at Tang-id sa kalagitnaan ng gabi. May naaamoy silang usok sa di-kalayuan, may nakikitang dumadausdos na lupa galing sa itaas ng bukid. Saan kaya ito galing?  

“Titay, nasaan na ang pinapakuha kong toyo at suka? tanong ng nanay. “Hindi ko po nakita mama,” sagot ni Titay. “Hindi mo nakita o di mo pa kinuha sa loob ng karton?” tanong ulit ng ina. “Hindi sana ako nautusan kung hindi muna ako nanood ng TV. ” Dahan-dahang lumabas si Titay ngunit nakita siya ng kuya. “Titay, saan ka pupunta? Hindi mo pa naaayos ang hinigaan mo,” sabi ni kuya. “Aayusin ko po pagbalik ko, kuya,” sagot ni Titay. “Maganda kong kapatid, ayusin mo muna,” lambing ni kuya. “Isa, dalawa, tatlo, apat,” bilang ni Titay. “Mag-aayos ng unan, magtutupi ng habol, kukunin ang balat ng saging na hinulog ko sa gilid at aayusin ang nagkalat na libro. ” Pag-iisa-isa ni Titay sa kaniyang mga gagawin. Habang naglilinis, nakita ni Titay sa bintana sina Cora na naglalaro ng habulan. “Sila naglalaro habang ako naglilinis. Hmmmp! Ano ako si Cinderella? Si Titay naman ako,” Reklamo ni Titay. Tinignan niya ang bintana, mataas ito kaya di niya kayang malundag. Sumilip siya sa pintuan at dahan-dahang naglakad si Titay. “Oh, tapos kaagad, Titay? Ang bilis naman,” sabi ni kuya. “Ako pa kuya? Si Titay to. ” “Wow! ‘Yan ang Titay ko. Buti pa tulungan mo si kuya sa pagputol-putol nitong sitaw,” utos ng ina, “Nag-utos na naman si mama,” sa isip ni Titay. “Opo mama, iihi po muna ako ha,” sagot ni Titay. Lumakad siya papuntang kusina at dumaan sa pintuan sa likod. “Titay!” tawag ng ina. “Hindi nalang sana Titay ang pangalan ko,” naiinis na sabi ni Titay. Tumulong si Titay sa kaniyang kuya. “Kuya, pwede magtanong?” “Opo,” sagot ni kuya. “Kuya, tinuruan ka ba nina mama ng gawaing -bahay noon?” “Opo, tinuruan nila ako. Pinakita nila kung paano gawin. Pagkatapos, gagawin ko ito nang kasama sila. Hanggang sa mag -isa ko nalang itong gagawin,” paliwanag ng kanyang kuya. “Ah, kaya pala pinapakita nina mama at papa noon kung paano nila gawin ang gawaing -bahay,” sagot ni Titay. “Bakit kaya ganoon ang pinagawa sa akin?” tanong ni kuya. “Para paglaki ko ay marunong na ako ng gawaing -bahay,” sagot ni Titay. “Ay, galing talaga ng kapatid ko,” sabi ni kuya. Pero sa isip ni Titay ay gusto niya lamang makipaglaro. Nagmamadali niyang niligpit ang hugasan pagkatapos kumain. “Naghihintay na sina Cora. Baka palitan nila ako sa grupo. Ano kayang pwede kong gawin? Aha! Alam ko na,” sabi niya. Pinasok niya sa kabinet ang mga hugasan at umalis. Blag! Krassshh! Narinig ni Titay ang ingay sa kanilang kusina. Dali-dali siyang tumakbo papasok. Nakita niya ang mga basag na plato sa sahig habang dinidilaan ng pusa. Pumunta rin sa kusina ang ina. “Pasensya po mama. Mali ang ginawa ko. Dapat naghugas muna ako ng plato bago ako naglaro. ” “Aasahan kong di na ito mauulit, Titay,” sabi ng ina. Nang gabi na, malungkot at walang ganang kumain si Titay. Nabasag ang paborito niyang plato at baso. Regalo pa naman iyong ng kaniyang lola. Ngayon ay hindi niya na magagamit pa. 

  Tila nagkakaroon ng mahika ang kahit anong papel na nahahawakan ni Luna. Tinutupi-tupi niya lang at aba, papelastika! Nagiging bisikleta, kuneho, korona, pusa, mga bituin o kahit ano pang hugis ng buwan, at kung anu-ano pang mga bagay na gusto niyang gawin. Sakay ng luma niyang iskuter, dala ang makulay niyang bag na may lamang mga papel, tinutungo niya ang imprentahan kung saan nagtatrabaho ang ama para mangolekta ng mga sobrang papel upang makagawa ng mga bagong obrang papelastik. Hinihiwa -hiwalay niya ang mga papel ayon sa kulay ngunit lahat ng pulang papel ay tinatago niya sa espesyal na kahon. “Luna, anak, bakit hinihiwalay mo ang mga pulang papel?” Tahimik lang si Luna sa tanong ng ina. Paborito niyang magpalipad ng papelastik na eroplano kasama ang ama. Hinahagis nila ito pataas upang makasabay sa malakas na ihip ng hangin. Aba, papelastika! Nakikisabay rin sa lipad ng eroplanong papel ang mga tutubi. Inaayos niyang parang nakahilera ang mga palaka at nakikipag -unahan gamit ang mga gawa niyang papelastik na palaka. Pinipindot lamang niya ang likod nito at aba, papelastika! Lumulundag din ito! Pinapasabay niya sa agos ng tubig sa mababaw na parte ng sapa ang mga mga gawa niyang papelastik na bangka kasama ang mga kaibigan. Aba, papelastika! Nakikisabay rin ang mga lumalangoy na grupo ng isda sa papelastik na bangka. Kapag walang kuryente, kinukwentuhan si Luna ng nanay at tatay ng paborito niyang pampatulog na kwento sa pamamagitan ng anino ng mga gawa niyang obrang papelastik na sina Bakunawa at Buwan. At aba, Papelastika! Nakakatulog agad si Luna. Ngunit isang gabi, nag-aalala ang kaniyang mga magulang sapagkat di lumalabas ng kwarto si Luna kahit anong pilit nila. “Luna, anak, ano ba ang ginagawa mo diyan sa kwarto? Lumabas ka na at naghanda ako ng paborito mong pansit at biko. ” “Opo Mama, malapit na po. May tinatapos lang ako. ” Hinihintay nila si Luna na buksan ang pinto at lumabas. Di nagtagal, hinay-hinay nilang nakita ang liwanag galing sa kwarto ni Luna kasunod ng kaniyang pagbukas ng pinto. Nagulat sila sa bitbit ni Luna paglabas ng kwarto. Kulay pulang papelastik na puso na umiilaw dahil linagyan niya ito ng de-bateryang lampara sa ilalim. “Mama, regalo ko po ito sa iyong kaarawan. ” “Aba, papelastika! Kaya pala tahimik ka lang nang tinanong kita noon. ” Maraming salamat, Luna. Binigyan mo ng liwanag ang aking gabi. ” At nagyakap ang buong pamilya sa ilalim ng maliwanag na buwan. 

Siya si Bentong, anim na taong gulang. Ayaw niyang kumain kapag hindi sinusubuan. Ang tanging gusto niya lang ay maglaro. “Bentong, anak, papasok ka na sa paaralan sa Lunes,” turan ng Nanay. “Po! Papasok? Ayoko po, Nay. Ayokong mag-aral!” tugon ni Bentong. “Nay, gusto ko po dito lang ako sa bahay. Sino po ang magpapakain sa akin doon? Baka hindi ako doon pwedeng maglaro. ” “Masaya sa paaralan, Bentong! Magugustuhan mo doon,” sabi ng nanay.    Hinatid ni nanay si Bentong sa paaralan. Kinakabahan siya. Mahigpit ang hawak niya sa kamay ng kanyang nanay. “Nay, pareho po kami ng damit. Ayun pa, pareho kami ng sapatos. May backpack din po sila!” “Magandang umaga,” bati ni G. Ramos “Ano Bentong, handa ka na ba sa ating klase?”    Ayaw sanang bitawan ni Bentong ang kamay ng ina ngunit pinapasok na siya ni G. Ramos sa klasrum. Paglingon niya, umalis na si Nanay. “Iihi lang po ako, G. Ramos,” paalam ni Bentong. Tumakbo siya palabas. Wala si nanay. Lumabas siya sa gate ng paaralan. Wala si nanay. Umiyak si Bentong. Umupo sa gilid ng kalsada. “Nanay, asan ka na?” iyak niya. RRIINNGG! RRIINNGG! RRIINNGG! Tumakbo ang mga bata papasok sa gate ng paaralan. Nagulat si Bentong. Tumigil siya sa pag -iyak. Sumunod siya sa mga bata papasok ng paaralan. Naglakad siya sa pasilyo. Sa isang silid -aralan, sumasayaw at kumakanta ang mga bata. Sa katabing silid naman ay nagbabasa at nagsusulat ang mga bata. Sa kabilang kwarto, naglalaro ang mga bata. May nakita siyang tindahan na puno ng pagkain. Sinilip niya ang isang klase. Ang mga bata ay nakapalibot kay G. Ramos. Nagbabasa siya ng kwento sa mga bata. Maganda ang mga drowing ng libro. Dahan -dahang pumasok si Bentong sa silid. Umupo siya malapit kay G. Ramos. Nakinig siya kasama ang mga kaklase. Tumawa ang mga bata. Nagustuhan nila ang kwento. Tumawa din si Bentong. “Mga bata, kumuha ng papel. Ilabas ang inyong mga krayola. Idrowing ang nagustuhan ninyong bagay o pangyayari sa kwento,” sabi ni Ginoong Ramos. RRIINNGG! RRIINNGG! RRIINNGG! Natapos na ni Bentong ang kanyang drowing na flag. Paglingon niya sa labas, nakita niyang may mga tao na. May nakatitig sa kaniya, ang kanyang nanay. Pauwi na si Bentong at kanyang nanay. “Nay, ang saya pala sa paaralan. Marami akong nakilalang mga bata. Maraming ginagawang nakakapagpasaya sa mga bata. Marami ding pagkain doon at mabait si G. Ramos!” Panay ang kwento ni Bentong. Natutuwa naman si Nanay. “Diba, sabi ko sayo masaya doon. Marami kang magagawa at matututuhan. ” “Pero Nay, lumabas ako kanina nang walang paalam, hindi ko na po uulitin ‘yon. Bukas, maaga pa tayong pupunta sa paaralan,” masayang wika ni Bentong. 

Napakamapagmasid ni Kakay sa mga bagay-bagay kahit pitong taon pa lamang siya. Iniidolo kasi niya si Sherlock Holmes. At ginagaya niya ito. Libot siya ng libot doon sa kapitbahayan nila, bitbit ang magnifying glass ngnakatatanda niyang kapatid na babae at isang notebook. Dito niya sinusulat ang mga nakikita at naoobserbahan niya. Bilang halimbawa: Setyembre 6,Lunes. Meron akong nakitang maliit na itlog sa dahon ng tanim ni Inay. Itlog kaya ito ng ano? Setyembre 8,Miyerkoles. Di ko pa rin talaga alam kung itlog ng anong hayop o insekto ang narito sa dahon.  Setyembre 10,Biyernes. Napisa na ang itlog. Lumabas mula doon ang maliit na uod Setyembre 12,Linggo. Mabilis na lumaki ng uod. Magaling na kasi itong kumain. Kinakain niya ang dahon na kinadidikitan niya.  Setyembre 18,Sabado. Mas lalo pang lumaki ang uod. Nagpalipat-lipat na siya sa iba-ibang dahon at kumain ng marami.  Setyembre 20,Lunes. Nawala na ang uod sa doon mga dahon, pero sa malapit na sanga, meron akong nakitang nakabitin at nababalot sa berdeng dahon.  Setyembre 25,Sabado. Wala namang nagbago sa kulay berdeng bagay na nakabitin. Pareho pa rin ang itsura at ang kulay nito.  Setyembre 30,Huwebes. Wala pa ring nagbabago sa kulay berdeng bagay na nakabitin. Ano kaya ang nasa loob nun? Oktubre 5,Martes. Naiinip na ako sa paghihintay kulay berdeng bagay na nakabitin. Ano kaya ang laman nun? Oktubre 8,Biyernes. “Ah! Alam ko na, paruparo pala ang nasa loob nung berdeng nakabitin. Nagsimula sa itlog, naging uod, at pagkalipas ng ilang araw ang uod ay naging paruparo na,” manghang sabi ni Kakay.  Oktubre 11,Lunes. May napulot na naman akong maliit na parang bato. Kulay dilaw ito na napakakintab. Nang inilagay ko ito sa palad ko, lumipad naman ito na parang paruparo lang.  the Philippines project and licensed under the Creative Commons Attribution-NonCommercial 4. 0 International License. ” 

Noong unang panahon, kaunti pa lamang ang nakatira sa Sumagang. Wala kasing ibang pinagkukunan ng tubig ang mga tao kundi tubig-ulan lamang. Isa sa mga grupong nakatira sa Sumagang ay ang tribo ng Cimarron. Si Apo Iraya ang mamumuno sa Tribo. May isa siyang anak na lalaki na ang pangalan ay Iraga.   Pagtatanim at panghuhuli ng mga ilahas na hayop ang kanilang ikinabubuhay. Kaya, laging nasa bukid ang mga lalaking Cimarron upang magbantay ng mga pananim at manilo ng baboy-damo. Si Iraga ang pinakamasipag na manananim sa buong tribo. Siya ang may pinakamalawak na taniman ng saging, kamote at kamoteng-kahoy. Kaya, pinag-aagawan ng husto ang mga ani niya tuwing siya ay umuuwi.    Biglang dumating ang mahabang tag-init. Di man lang umuulan. Kaya nagsimula nang magsialisan ang ibang mga tao sa Sumagang. Ang tanging naiwan ay ang mga Cimarron. Naniniwala sila na tutulungan sila ni Gugurang (Diyos). Kaya araw-araw silang naghanda at nag-alay kay Gugurang upang umulan. Ngunit ano kaya ’yon at lalo namang uminit ng husto ang panahon!  “Mga kapatid, di na magtatagal ay maghihirap at magugutom tayo rito. Kailangan na nating makiusap kay Gugurang,” malungkot na sabi ni Apo Iraya. Kailangan na nilang humingi ng tulong. Ngunit makakausap lamang nila si Gugurang kung sasadyain nila ito doon sa pinakaitaas na parte ng bundok.   Isang araw, inutusan ni Apo Iraya ang lahat na lalaking Cimarron na umakyat sa tuktok ng Bundok Asog. “Sasama po ako sa kanila. Nais ko pong makatulong,” pakiusap ni Iraga. Ayaw sanang payagan ni Apo Iraya na pasamahin ang kaniyang kaisa-isa anak. Ngunit, para sa ikabubuti ng kaniyang katribo, pinasama niya si Iraga.   Nang araw ring ’yon, inakyat nila ito ni Iraga. Hiwa-hiwalay nilang binagtas ang mga daan papuntang bundok. Madulas ang daan at marami silang bangin na dinaanan. Dahil sa sobrang pagkauhaw, di na nakayanang umakyat ng ibang Cimarron. Ang iba naman ay naligaw sa kagubatan.   Si Iraga lang ang nakarating sa tuktok ng Asog. Tiningala kaagad niya ang langit. “Tulungan mo po kami, Gugurang. Bigyan mo po kami ng mapagkukunan ng tubig. Nais po naming mabuhay. ” Lumiwanag ang langit at kumulog. “Ibibigay ko ang nais ninyo, ngunit una dapat makapagtanim kayo sa paligid ng bukid at makapatubo ng pananim. Kung hindi, puputok ang Asog. At kakailanganin ninyong kaagad na lisanin ang Sumagang. ”  Nagmamadaling bumaba si Iraga pabalik sa kanilang tribo. Kumuha sila ng mga pananim galing sa karatig na lugar ng Sumagang. Tinaniman nila ang paligid ng bundok, ngunit nagsilantahan din dahil sa sobrang init. Nawawalan na ng pag-asa ang mga Cimarron. Kaya, naisipan na ni Apo Iraya na lisanin ang Sumagang bago pa sila abutan ng pagputok.   Ayaw iwan ni Iraga ang Sumagang. Malakas ang loob niya na makakapatubo siya ng pananim. “Kung iyan ang tingin mong makabubuti sa lahat. . . Ilayo ka nawa ni Gugurang sa kapahamakan. Alam mo naman kung saan kami hahanapin,” utos ni Apo Iraya. Patuloy na nagtanim si Iraga. Noong nagsimula na naman silang malanta, ginamit na niyang pandilig ang natitira niyang inuming-tubig. Hanggang sa biglang kumulog at kumidlat. Natakpan ng maitim na ulap ang Asog. Nagsimula ring bumuhos ang tubig mula sa itaas ng bukid. Sinabayan pa ito ng malakas na pag-ulan. Nalubog sa tubig ang buong Sumagang. Nakatakas naman kaagad si Iraga bago pa man siya abutan ng baha. Masaya naman siyang sinalubong ni Apo Iraya at iba pa niyang katribo.   Pagkatapos ng baha, nagsulputan ang mga bukal, talon, at batis sa iba't ibang bahagi ng Sumagang. Matatanaw sa itaas ng Asog ang dalawang malalawak na lawa. Nakabalik ang mga Cimarron sa Sumagang. Napansin nila na nabuhay ang mga itinanim ni Iraga. Kaya, nag-alay sila ng pasasalamat kay Gugurang. Simula noon, naging sagana na sa tubig ang Sumagang at marami nang tao ang nagnais na tumira doon.   

“Bukas, lalangoy tayo papunta sa ibabaw ng dagat,” sabi ni Mam. Sa sobrang saya, gumalaw-galaw ang buntot ng aking mga kaklase. “Pani, paunahan tayo nila Dayday bukas,” hamon ni Bisel. “Ay, ay, ay! Sigurado talo ko kayo,” sagot ni Dayday. “Ipapaalam ko agad kay Ate Lani pagdating ko. ” “Pupunta kami sa ibabaw bukas!” Iyan lamang ang nasa isip ko habang matulin ang paggapang ko pauwi. “Pupunta kami sa ibabaw bukas!” “Ate Lani! Ate Lani!” “O kamusta ang. . . ? Hindi na natapos ang tanong niya sa akin. “Ate Lani, sabi ni mam, mag-aaral daw kaming lumangoy papuntang ibabaw ng dagat bukas,” excited niyang tugon. “Nakikita kaya ang sikat ng araw? Totoo kayang malakas ang alon? Nandoon kaya ang pating? Baka makakita na talaga ako ng barko,” sunod -sunod na tanong ko. Napatigil ako sa ginagawa ko nang makita kong hindi siya excited katulad ko. “Pani, paano ka makakalangoy paibabaw?” nag -aalala niyang tanong. Hindi ako nakasagot kaya dahan -dahan akong gumapang paalis. Tinulungan niya akong maghanap ng mga pwedeng gamitin. Gumawa kami ng mahabang buntot galing sa ulam naming pasayan. Tanggalin ang ulo at pagtagpi -tagpiin ang balat at ikonekta upang maging bunot. “Pwede na to!” Ginaya pa namin ang porma ng ibang isda gamit ang shell at kagat ng alimasag. Ang shell ang ginawang katawan. Ang kagat ang ginawang ulo at buntot. Malaki at maliit ang bawat dulo. Dagdagan pa daw namin. “Ay! Alam ko na!” Gawin kaya naming parang elesi ang mga kabibe? Iikot ito at pwede akong dalhin paitaas. Ididikit ang isa sa likod ko, sa gilid, pati na sa baba. “Bukas, lalangoy kami palabas ng dagat. ” Kasama si Ate Lani, maaga pa kaming nagpunta sa paaralan upang ipakita kay mam ang aming ginawa. “Mam, may ginawa po kaming buntot galing sa balat ng pasayan. Ikakabit ko lang ito, at makakalangoy na po ako,” masayang balita ko kay mam. Sinubukan kong lumangoy ngunit mabigat. Hindi pataas kundi pababa ang aking langoy. “Pani, hindi pwede ang balat ng pasayan,” sabi ni mam. “May dala pa po ako. Parehas ito ng porma ni Bisel at Dayday. Malaki ang katawan at sa bawat dulo ay buntot at ulo. Ginamit namin ang shell at kagat ng alimasag. Sinuot ko ang dala namin. “Aray! aray! Ang sakit!” Hindi pala kasya ang katawan ko. Sa halip na makalangoy ay nasugatan pa ako. “Pani, matulis ang kagat at shell ng alimasag. Hindi ‘yan pwedeng gamitin sa paglangoy at masasaktan ka lang,” mainam na paliwanag ni Mam. “May isa pa po, Mam. ” Dala ko ang mga kabibe na ginawa naming parang elesi. “Pa g -umikot ito, pwede na akong dalhin pataas. Ididikit ko lang sa aking likod, gilid, at baba. ” Nadala nga ako ng mga elesi, ngunit hindi pataas kundi sa iba -ibang direksyon. “Pani, ang elesi nagpapalakas ng alon hindi makakatulong sa paglangoy,” mahinang sabi ni Mam. Akala ko pwedeng -pwede na, ngunit hindi pa rin ako nakakalangoy. Siguro dahan -dahan silang lalangoy pa ibabaw. Makikita nila ang bilog na katawan ng barko at malalaking pating. Mararamdaman nila ang malakas na alon at sikat ng araw. “Titingala nalang ba ako at maghihintay sa kanilang pagbalik? Isda naman ako, ngunit bakit di ako nakakalangoy. ” “Pumila na nang maayos upang masimulan na natin ang paglangoy paibabaw,” wika ni Mam. “Huminga gamit ang hasang, tumingin sa unahan, sa kanan, at sa kaliwa upang di mabunggo,” dagdag pa niya. “Pani, paunahan tayo nina Dayday,” sigaw ni Bisel. “Ay,ay, ay! Sigurado talo ko kayo,” sagot ni Dayday. “Bakit hindi ako katulad ng mga kaklase kong magaling lumangoy? Ang kaya ko lang ay gumapang sa ilalim ng dagat. ” “Dayday! Pani! Subukan natin ang tinuro ni Mam! Hinga. Langoy. Lingon sa kaliwa, lingon sa kanan. ” Sumisigaw habang lumalangoy si Bisel. Mabilis namang naghabulan ang dalawa pataas. “Lumangoy naman kaya tayo nang nakapikit? Ang mabunggo sa bato siyang talo!” Masayang naglalaro si Dayday at Bisel habang lumalangoy paitaas. “Sayang naman ng mga ginawa namin ni Ate Lani. Hindi naman pala pwede. ” “Ay, ay, ay! Alam ko na! Pani, alam ko na!” sigaw ni Ate Lani. “May gagawin na naman ba tayo? Pero nandun na sila,” malungkot na sagot ko. “Hindi, Pani, ganito nalang,” wika ni Ate Lani. Sinubukan namin ang naisip ni Ate Lani. “Pwedeng -pwede!” “Mam, Mam, Mam!” malakas kong tawag upang marinig ni Mam sa taas. “Mam, Mam, Mam, sandali po!” “O ano, Pani? May iba ka pa bang paraan?” tanong ni Mam habang lumalangoy pababa. “Mam, pwede po kaya akong sumakay sa likod ni Ate Lani para makasabay ako sa mga kaklase ko papunta sa ibabaw? Naghihingalong tanong ko kay Mam. “Magpapatulong ako sa kaniyang gabayan ako. ” “Kahit di ka marunong lumangoy, “ sagot ni Mam, “basta’t may gagabay sa’yo. . . ” “. . . pwedeng -pwede, Pani!” Gabay: Ang kwento ni Pani ay nagpapakita ng isang karakter na nangangailangan ng espesyal na atensyon. Meron tayong mga kaklase o kakilala na katulad niya. Ang mga sumusunod na tanong ay maaari ninyong gamitin upang mapag -usupan sa klase ang karanasan ni Pani.   1. Anong hamon ang nararanasan ni Pani sa klase?  2. May alam ka bang isa na hindi nakakalangoy? Paano sila nabubuhay sa dagat? 3. Ilarawan si Pani.   4. Paano nakasama si Pani sa ibabaw ng dagat?  5. Kung ikaw si Pani, gagawa ka ba ng paraan upang makasama sa mga kaklase? Bakit? 

Sa taas ng bundok, may isang bayan – Ang munting Kamayanan. Ngunit ang mga nakatira’y tila mga bathala; ‘Sing laki ng ulap ang mga kamay nila. 'Pag sila’y pumalakpak, hatid ay kulog; 'Pag pinaglapat ang mga kamay, pati balyena'y inaalon. Sa rurok, nananahan silang kasama ng mga ibon; Payapang-payapa, walang imik ni bulong. Gumapang palabas ng kuweba si CoVully; Parang multong nagmula sa hukay. Buga niya’y koronang sumasakal, Hininga’y mauubos, at dilim ay bumabalot. Ginulat ni CoVully ang lahat; Gumawa ng higanteng pandemic! Karamiha’y namutla at nagkasakit; Nawala ang mga kapatid, lumisan nang mabilis! Nagtipon ang buong Kamayanan; Nag-alala, nanginig, at pinagpawisan: "Anong gagawin natin? Magkulong? Hangang tayo'y maubos, magtago't sumilong?" Tumayo si Tandang Turo at inawit; Oyayi ng mga ina sa mga batang paslit. "Tayo’y gumising: umindak, umikot, ligawan ang hangin; Ating alalahanin, agimat ng Kamayanang ipinamana sa atin. " Ang bulungan at tawanan, naging halakhakan! Anila, nababaliw na yata sa katandaan. Lumukso’t sumubok ang batang si Kingan. "Sa galaw ng mga kamay, virus gagawing talunan!" Lumitaw ang maduming CoVully, Mabubuhay kaya sila? Hinarap siya ni Kingan nang buong loob at isip; Umindak, umawit, mga buhay ay sinagip. Sayaw ng palad at kamay; Kalarong sabon at tubig. Hugasan, hilurin; Huwag mong bibiruin. Sakit ay iwasan, virus ay talunin; Sayaw ng palad at kamay. Naalog, nangatog si CoVully; Mga korona’y natigil, namanhid at natunaw. Tunay na kapangyarihan ay lumitaw; Malilinis na kamay ay mangingibabaw. Sumilip at sumali sa saliw ng oyayi nang matauhan; Winawagayway, sama-samang mga kamay ng bayan. "Nasa atin ang susi upang sa kalamidad ay magwagi. " Habang natalo at nawala si CoVully. Sa taas ng bundok, may isang bayan – Ang munting Kamayanan. Namuhay silang tila mga bathala mula noon; Sa ating mga kamay, tatalunin ang mga hamon. WAKAS This book was adapted as part of ABC+: Advancing Basic Education in the Philippines project. ABC+ is a partnership of USAID and the Department of Education (DepEd), implemented by RTI International together with The Asia Foundation (TAF), SIL LEAD, and Florida State University (FSU). This book was reviewed by Nora J. Laguda, Education Program Supervisor in Filipino and was approved for publishing by the Department of Education Region V -Bicol Learning Resource Management Section (LRMS) of the Curriculum and Learning Management Division (CLMD). 

“Tatay, papasok na ba ako sa pasukan?” tanong ni Ping. “Sana. Kaso hindi pa tayo sigurado kung kailan ang pasukan dahil sa COVID-19. Kaya dito ka muna mag-aaral sa bahay,” ang tugon ng kaniyang ama. “Sino po ang magiging titser ko?” ang nasasabik na tanong ni Ping. “Ako siyempre o kaya si Nanay mo,” ang nakangiting tugon ni Tatay. “Ano po ang ituturo ninyo sa akin, Tatay?” “Marami. Tuturuan kitang magbasa, magsulat, at magbilang. Magdodrowing din tayo,” ang tugon ng kaniyang ama. Napaisip si Ping. “Wala naman tayong pisara. Saan po tayo magsusulat?” “Marami tayong malalaking karton, Ping. Igagawa na lang kita. ” “Pero Tatay, wala naman po tayong tsok. Ano po ang ipansusulat natin?” “Walang problema, anak. Marami pa tayong imbak na uling. Iyon ang gagawin nating tsok. ” “Eh, ano naman po ang gagamitin kong pangkulay?” “May mga lumang pangkulay ang ate mo. Puwede mong gamitin ang mga iyon, Ping,” ang tugon ni Tatay. “Sana maging tatay na ako agad,” ang nasasabik na wika ni Ping. “Ha? At bakit naman gusto mong maging tatay agad?” ang nagtatakang wika ng kaniyang ama. “Gusto ko kasing maging titser! Ang tatay pala ay titser din,” ang masayang wika ni Ping. “Hahaha! Ikaw talaga bunso, pinatawa mo si Tatay. Hindi mo kailangang maging tatay para maging titser. ” This book was adapted as part of ABC+: Advancing Basic Education in the Philippines project. ABC+ is a partnership of USAID and the Department of Education (DepEd), implemented by RTI International together with The Asia Foundation (TAF), SIL LEAD, and Florida State University (FSU). This book was field tested by Rebecca Amatorio and was reviewed by Nora J. Laguda and Neriza C. Pesigan This book was approved for publication by the Department of Education – Bureau of Learning Resources. 

Si Kokoy ay naninirahan malapit sa dagat. Tuwing hapon ay isinasama siya ng kaniyang Lolo sa pamimingwit ng isda o panghuhuli ng mga alimasag. Isang araw, habang sumisilong sila sa lilim ng puno ng Talisay ay nakakita siya ng isang hayop na gumagapang sa buhangin. Hinuli niya ito at iniuwi sa kanilang bahay. "Lola, may nakita akong hayop sa buhangin. Ano ang tawag dito?" "Ay naku, Kokoy! Umang-umang iyan. Ano ang gagawin mo diyan?" "Gagawin ko sana siyang alaga. " "Naku, Kokoy! Halos lahat ng umang-umang ay hindi ginagawang alaga," sabi ng kaniyang lola. "Kailangan nila ng kasama, at mas nakabubuti kung nandoon sila mismo sa kanilang tirahan. " Ngunit kahit na sinabihan na ito ng kaniyang lola, inilagay pa rin ni Kokoy sa labador and umang-umang. Nilagyan niya ng buhangin at mga bato ang sisidlan nito. Binigyan niya ng tinadtad na niyog at tubig na nakalagay sa tansan ang kanyang bagong alaga. Sa unang araw, malakas pa na gumagapang ang umang-umang sa buhangin. Ngunit, pagkalipas ng ilang araw ay unti-unti na itong nanghina. Isang hapon, inilagay ni Kokoy ang umang-umang sa garapon at binitbit ito sa kaniyang paglalakad sa tabing-dagat. "Kokoy, bakit ka nag-iisa dyan?" tanong ng kaniyang lolo. "Wala kasing may gustong makipagkaibigan sa akin, Lolo. " Sa ilalim ng puno ng talisay ay pinagmasdan ni Kokoy ang umang-umang na mistulang gustong-gusto nang kumawala sa garapon. Ngunit, lagi lang itong nagdadausdos. "Magkaibigan tayo ha," sabi ni Kokoy sa umang-umang. Makalipas ang ilang araw ay takang-taka si Kokoy kung bakit laging nagtatago ang umang-umang sa kaniyang alukaba. Lagi rin itong naghuhukay ng buhangin at minsanan lang kung kumain o uminom ng tubig. Naalala ni Kokoy ang sinabi ng kaniyang Lola tungkol sa mga umang-umang. May kalungkutang nagpasya si Kokoy. "Kaibigan kong umang-umang huwag ka nang malungkot. " Dinala ni Kokoy ang garapon sa tabing-dagat at binuksan ito. Dagling gumapang ang umang-umang patungo sa buhangin. Hindi napansin ni Kokoy na may batang lumalapit sa kaniya. "Uy! Ano ang ginagawa mo diyan sa buhangin?" Ito ang unang beses na may batang gustong kumausap kay Kokoy. "Ibinalik ko ang aking alagang umang-umang sa kaniyang tirahan. " "Ay, nag-alaga ka pala ng umang-umang?" "Oo, pero pinakawalan ko na ito. Kailangan niya kasi ng kasama sabi ni Lola," paliwanag ni Kokoy. "Mabuti at may kasama na ito ngayon. Tara! Makipaglaro ka sa amin," anyaya ng bata. Tumakbo ang bata kasama si Kokoy papunta sa iba pang mga bata. Isa-isa silang nagpakilala kay Kokoy. Doon sila tumalon-talon sa tintin-baka at tumawa sa paglaro ng siyato at ins-ins.     Labis ang tuwa ni Kokoy sa kaniyang mga bagong kalaro. "Babalik ka pa ulit dito sa dagat ha?" sabi ng kaniyang bagong kaibigan. "Maglalaro pa tayo. " "Oo, sasali ulit ako sa inyo. " At nang hapong iyon, habang papalubog ang araw, ay masayang naglakad si Kokoy pauwi sa kanilang tahanan. Talasalitaan: Tintin-baka, siyato, Ins-ins-mga larong pinoy   Palaging nag-iisa ang batang si Kokoy dahil wala itong mga kalaro. Isang araw ay nakakita sya ng isang umang-umang. Magkakaroon na kaya ng kaibigan si Kokoy? 

Ilang araw nang walang tigil ang ulan, pero ’yon ang unang beses na kumulog na sobrang lakas. Nasindak si Lilly, na nakatulog sa pagdrowing ng sisiw ng pato nila.  Meron silang isang matandang pato na nangitlog ng lima. Ang saya ni Lilly dahil unang beses niya itong magkaroon ng alaga. Ngunit lalong lumakas ang ulan.  Di nila napansin ang pagtaas ng tubig. Sinapaw ang tirahan ng mag-inang pato. Gininaw ang tanging sisiw hanggang sa nawalan ng buhay.  Solong anak lamang si Lilly. Dati gusto niyang bumaba ang mga higante sa langit upang makipaglaro sa kaniya doon sa palayan malapit sa ilog. Tuwing umuulan, naghihintay siya na marinig ang langit dahil senyales ‘yan na ang higante mga higante ay naghahabulan sa itaas. Hinihintay ni Lilly na may bumaba sa langit. Kapag naiisip ito ni Lilly, di niya mapigilang mapangiti. Mas lalo pa siyang natuwa nang nangingitlog na ang pato. Angkop na walang tigil ang ulan, gusto ng mga pato ang lalanguyan. Pero nang namatay ang kaisa-isang sisiw, nagtampo siya kay Langit, inayawan na rin niya ang mga higante. Kinusot muna ni Lilly ang mga mata niya at pagkatapos tiningnan ng husto ang iginuhit niyang pato na pinangalanan niyang “Maggy”. Iniwan muna niya ang drowing sa kama at pakatapos ay dumiretso sa kusina. “Mama, namatay tuloy si Maggy dahil dito sa walang tigil na ulan,” sabi ni Lilly. “Iisa na lang nga. ” “Hayaan mo, Lilly, mangingitlog pa ang pato natin,” sabi ni Mama na naghihiwa ng sibuyas. “Bakit di tumitigil si Langit sa pag-iyak?” tanong ni Lilly. “Nalulumbay pa si Langit, Lilly,” sagot ni Mama. Alam ni Mama na nalungkot si Lilly sa namatay nilang sisiw na pato.  “Ayokong umiyak tulad ni Langit. Di ako iiyak,” bulong ni Lilly sa sarili niya habang nakasilong siya sa labas ng pintuan sa kusina. Pinipigilan niyang bumuhos ang luha niya kahit nangungulila na siya kay Maggy. Parang may mga insektong gusto nang lumabas sa dibdib niya upang sumama sa ulan, pero ayaw niyang bitawan dahil ayaw niyang tularan ang gawi ni Langit. Klaaaaattt! Duguduuuu, Duuuumm! Biglang umugong ang Langit. Dali-daling bumalik si Lilly sa kuwarto niya. Sumilip siya sa labas ng bintana kung may natamaan na puno ang kidlat.  Nanlaki ang mga mata ni Lilly sa nakita niya. Nabitawan niya bigla ang papel na hawak-hawak. “Hello, Lilly,” sabi ng nakangiting higante na may bunging ngipin. “Uy, baka matakot sa ’yo ang bata,” sabi naman ng isa habang itinataas ang kaniyang maluwag na salawal.  Di makagalaw si Lilly. Nakasandal lamang siya sa bintana na halo-halo ang nararamdaman. “Matagal ka na naming inoobserbahan, Lilly,” sabi ng matabang higante na may maamong mga mata. “Gusto sana naming makipaglaro sa ‘yo, pero di kami makababa. ” Sasagot na sana si Lilly pero may sinabi ang mas matangkad na higante.  Naunahan siya nito, at pagkatapos ay umupo malapit sa bintana kung nasaan si Lilly. “Wala kasi kaming malabasan para makababa dito sa lupa dahil iyak nang iyak pa rin si Langit,” nasagot ng pinakamatangkad na higante ang tanong ni Lilly sa isip. “Bumaba kami upang ibalik si Maggy. ” “Si Maggy? Huwag na ninyong ibalik si Maggy! Nilunod siya ni Langit. Di na lang sana kayo bumaba! Dinakip ninyo dapat si Langit at ikinulong! Ayokong kong umiyak tulad ni Langit. Di ako iiyak. ” Pinigilan ni Lilly ang sarili kahit naiiyak na siya. Sasarahan na sana niya ang bintana nang dinukot ng matabang higante ang sisiw sa bulsa ng damit nito.  “Kwak, kwak, kwak!” huni ni Maggy habang nasa palad siya ng matabang higante. “Ma…Maggy?” sabi ni Lilly habang lumilingon. Di niya alam kung kaya niya pang pigilan ang iyak niya.  Dahan-dahang isinuksok ng higante ang kamay niya sa bintana at inilagay ang sisiw na pato sa kama. “Lilly, heto si Maggy. Di kami nagsisinungaling. Ano ang problema at ayaw mo siyang makitang muli?” sabi ng higanteng maamo ang mata. “Ayokong umiyak tulad ni Langit. Di ako iiyak,” sagot ni Lilly, sabay kusot ng mata.  “Alam mo kung bakit umiiyak si Langit?” nakangiting sabi ng matabang higante. “Nalulungkot si Langit dahil malubha na ang init dito sa inyo,” sabi ng mas matangkad na higante.  “Kaya kahit ayaw niyang umiyak, ginawa niya pa rin upang matulungan ang mundo,” sabi ng isa pang higante. “Nadamay tuloy si Maggy. ” “Ayaw ni Langit na malungkot ka kaya sa pag-iyak niya, nagkaroon kami ng daanan para madala si Maggy papunta sa ‘yo,” sabi ng mas matangkad na higante.  “Wala namang problema kung tutularan mo si Langit, Lilly,” sabi ng higante na may pinakamaamong na mata. “Luha ang didilig sa nalantang pag-asa sa puso natin. ” “Tulad ni Langit, dinilig niya ang mga nalalanta nang mga pananim sa mundo,” sabi ng pinakabatang higante. “Kaya, iiyak mo na ang nadarama mo. ” Nasindak hanggang namangha ang mga higante nang nagsilabasan ang mga tutubi sa dibdib ni Lilly. Masaya silang lumipad papunta kay Langit na nagsisimula na ulit magliwanag. Magaan na ang pakiramdam ni Lilly pati na rin ni Langit. 

“Ma! Gusto ko ng ice cream!” sabi ni Lisa. “Lisa, mamaya na. Di ba may gawa pa si Mama,” sabi ni Sara habang nagbobomba ng poso na ipanlalaba ng Mama nila.  Sila ni Lisa at Sara ang magkakambal na anak nila Mama Helen at Papa Romeo. Pareho silang nasa ikalawang grado sa San Nicolas Elementary School. Pareho silang magaling sa klase at maganda. Si Sara ay mabait at masunurin sa nakatatanda, habang si Lisa naman ay gustong laging mangyari ang nais niya. Naglalaba sina Mama Helen at Sara habang nagkukuwentuhan tungkol sa mga gawain sa eskuwelahan. Si Lisa, nakaupo sa sala habang nanonood ng TV. “Lisa, isalansan mo nga ang mga hanger diyan sa upuan,” utos ni Mama Helen. “Sige, Mama, pero pupunta tayo ng bayan mamaya. Bili tayo sa laruan, opo?” masayang sabi ni Lisa.  “Lisa, marami pang gagawin mamaya si Mama,” sabi ni Sara. “Isa pa, di ka naman kasama mamaya. May gagawin ka, di ba?” Pagkasalansan ng mga hanger, lumapit si Lisa sa Mama niya. “Mama, bibili ako ng sitsirya, nagugutom ako. ” “Sumosobra ka na, Lisa. Lahat na lang. Alam mo naman, di ba, na bawal kang kumain niyan. Pinapabayaan na lang nga kita sa mga gusto mong gawin, kung ano-ano pa ang pumapasok sa isip mo! Kung nagugutom ka, maerong biskuwit at kanin. Talagang sitsirya pa ang gusto mo?” Bumalik si Lisa sa sala at nanonood na lang ulit siya ng TV. Ganiyan lagi ang eksena sa bahay nila. Kung ano ang hingin ni Lisa, gusto niyang maibigay sa kaniya.  Isa araw ng Linggo, maaga pa’y naghanda na ang pamilya para magsimba. Maganda ang panahon. Maganda ang araw. Walang tanda ng pag-uulan o ano mang sama ng panahon. Maraming tao ang nagsimba, marami ring bata na tulad nila.  Tumahimik na ang mga nagsisimba, ngunit nakakita si Lisa sa nagtitinda ng magagandang lobo. Mga lobong sari-sari ang kulay at porma. Lumabas siya upang tingnan ang makukulay na mga lobo. Natuwa siya dahil nakita niya ang mga paborito niyang mga bulaklak at laruan na nakadrowing sa mga lobo at may sari-saring kulay. Sumunod si Sara kay Lisa. Sinabihan niyang pumasok muna sa simbahan. Kumurap-kurap lang si Lisa at nagsabi, “Alam mo, Sara, ang gaganda nitong mga lobo. Maganda silang tingnan na lumilipad-lipad. Gusto ko rin niyan kaya mamaya, magpapabili ako kay Mama ng dalawa. ’Yang mga drowing sa mga retrato sa lobo, gusto ko silang kalaruin. ” Sumimangot si Sara sa sinabi ni Lisa. “Pero, Lisa, sabi ni Mama pumasok ka na raw muna. Mamaya ka na lang daw lumabas pag tapos na ang misa para sama-sama na daw tayong pupunta. ” Tumayo si Lisa at sumunod kay Sara papasok sa simbahan.  Pagkatapos ng misa, kumain ang magpamilya sa isang restawran. Nakatutuwa silang pagmasdan. Larawan sila ng mabuting pamilya. Pagkatapos kumain, umuwi na sila at nagpahinga. Nag-aayos na si Sara ng mga gagamitin kinabukasan sa eskuwelahan dahil Lunes na naman. Habang si Lisa, ang ganda ng upo, kumakain ng donut habang nanonood ng TV.  Malalim na ang gabi. Tahimik na ang mga kabahayan. Pinatulog na ni Mama Helen ang dalawa dahil may pasok kinabukasan. Nakatulog na si Sara ngunit nagising siya dahil nagsasalita ng kung ano-ano si Lisa. Tinitigan niya ang kakambal dahil alam niyang mapagbiro ito sa kaniya. Pero biglang bumangon si Lisa na sunod-sunod ang paghinga. Niyakap niya si Sara habang umiiyak. Tinanong ni Sara si Lisa kung may karamdaman o may masakit. Patuloy pa rin ang iyak ni Lisa na nagkukuwento sa kakambal niya. “Sara, nanaginip ako. Nabuhay ’yong mga lobo sa simbahan. Gusto nila akong kunin upang dalhin sa kanila. Di na nila ako ibabalik kina Mama at Papa. Ililipad na nila sana ako sa Asog dahil doon daw ang tirahan nila. Mabuti na lang at nagising ako. Sara, nakatatakot sobra. Ayoko na nun. ” Kinalma ni Sara ang isip ni Lisa. Pinagsabihan siya na makinig dapat sa mas nakatatanda sa kaniya. Na lagi dapat magdasal bago matulog upang di managinip ng kung ano-ano. Nakatulog na si Lisa na yakap-yakap ang kakambal niya. 

Matalino, masipag at maaasahan. Iyan si Nanoy! Lumaki siya sa simpleng pamumuhay kasama ang Mama, Papa at kapatid niya. Nakatira sila sa simpleng bahay sa gilid ng palayan. “Na…noooo,” nag-uumpisa pa lang na tumawag ng Mama niya ay nariyan na kaagad si Nanoy. “Ano po ’yon, Mama?” tanong ni Nanoy. “O, andito ka na agad?” nabiglang tanong ni Mama. “Maghain ka na ng kanin at kakain na tayo,” sabi ng Mama ni Nanoy. “Opo, Ma. Tatawagin ko na rin po si Lina,” sagot ni Nanoy na dali-daling tinawag si Lina dahil kakain na.   “Pagkatapos nating kumain ay ako na po ang maghuhugas,” sabi ni Nanoy. “Huwag na. Ako na. Makipaglaro ka na sa mga pinsan mo sa kabila at hinihintay ka na,” sabi ng Mama. “Salamat po, Mama,” sabi ni Nanoy, at tumakbo siya papunta sa kabilang bahay para maglaro.   Isang araw, nagising si Nanoy na hinahanap ang Papa niya. “Ma! Ma! nasaan po si Papa?” tanong ni Nanoy dahil di niya makita ang Papa niya sa kuwarto at sala. “Napakaaga namang umalis ni Papa!” malungkot na sabi ni Nanoy. “Nanoy, anak, maagang umalis ang Papa mo dahil kinuha siya ni Tiyo mo na magtrabaho sa malayo. Mga isang buwan lang naman o baka hindi nga,” sagot ng Mama niya.   “Di man lang ako ginising ni Papa!” malungkot na sabi ni Nanoy. “Nagsabi ’yon na tatawag na lang daw siya pag nakarating na siya sa pagtatarabahuhan niya,” paliwanag ng Mama niya na nalulungkot din. “Ang dami kasi nating gastusin ngayon, anak. At para rin sa iyo ang pagtatrabaho ni Papa mo sa malayo. ”  “Di ba gusto mong maghayskul sa lungsod at mabili ang mga gamit sa eskuwelahan na kailangan ninyo ni Lina?” paliwanag ng mama ni Nanoy. Di na umimik si Nanoy. Parang nahimasmasan siya na nag-iisip. Nang magsabi ang Mama niya na, “Hintayin na lang natin ang tawag niya. ” Dun lang umaliwalas ang mukha at napangiti na si Nanoy.   “Sige po, Mama,” sabi ni Nanoy na naintindihan ang paliwanag ng Mama niya. “Tutulungan kita, Ma, sa mga gawain dito sa bahay. Ako na po ang maghahanda ng mga paninda mong meryenda. ” Pagkatapos na sabihin ’yon ni Nanoy ay tumalikod na siya. At kinuha ang nigo na nakasabit sa dingding.  “Ako na niyan. Mag-aral ka na at gawin mo na ang assignment mo, at tulungan mo rin si Lina sa mga assignment niya,” sabi ng Mama niya na nagsimula nang magtahip ng malagkit na bigas sa nigo. “Ma, tapos ko na po ang assignment ko. At tapos ko na rin pong tulungan si Lina sa assignment niya,” sabi ni Nanoy na kumakamot sa ulo. “Maglalaro na po ako, Ma,” sabi ni Nanoy na tumakbo palabas ng bahay nila. “Na…no…” Di pa man tapos ang Mama niya sa pagtawag, nariyan na naman kaagad si Nanoy. “O, bakit narito ka na kaagad? Ang liksi-liksi mo naman!” sabi ng Mama niya na namamagha. “Tapos na ba kayo ng ginagawa ninyo ni Lina?” “Opo, Mama,” sagot ni Nanoy. Araw-araw ganun na ang naging ugali ni Nanoy. Lagi siyang alerto sa pagtulong sa Mama niya. Maasikaso rin sa kapatid niya. Masipag mag-aral. At kahit nakikipaglaro sa ibang mga bata, palagi siyang alisto. Iyan si Nanoy, ang batang di-nagpapatawag. Kinaumagahan nagyaya ang mga kaibigan ni Nanoy na mamingwit ng isda sa lawa. “Nanoy, di ba’t matagal mo nang gusto na pumunta doon sa lawa ng Bato upang mamangka at mamingwit ng isda? Tara na! Sama na kayo! Kasama ko si Papa, mamamasyal kami doon,” alok ng mga kaibigan ni Nanoy. “Gusto ko sanang sumama ngunit nangako ako kay Mama na tutulungan ko siya sa bahay,” malungkot na sagot ni Nanoy.   “Na…” Di pa man tapos tawagin ay maliksing lumapit si Nanoy kay Mama niya. “Opo, Mama” “Anak, tumawag ang Papa mo, tapos na raw ang trabaho niya kaya uuwi na raw siya bukas. Pag-uwi raw niya ay sabay tayong mamamasyal sa lawa ng Bato para mamingwit at mamangka. Alam kong matagal mo na ’yang gustong puntahan,” masayang ibinalita ng Mama ni Nanoy sa kaniya. “Yehey! Yehey!” sobrang nagtatalon si Nanoy sa kasiyahan.    Alas-singko ng madaling araw ay nagising na si Nanoy. Pakakita niya kay Papa niya ay niyakap niya ito ng napakahigpit. “Salamat, Papa, at nakauwi ka na,” masayang sabi ni Nanoy.   “Nabalitaan ko, anak, na tinutulungan mo ang Mama mo dito sa bahay, kaya ngayon ay pupuntahan natin ang matagal mo nang gustong puntahan. Mamamangka tayo at mamimingwit kasama ang Mama mo at si Lina doon sa lawa ng Bato. Diretso na tayong magpipiknik, at pinapaluto ko ang Mama mo ng paborito ninyong ulam ni Lina na pikadilyong tilapya at gulay na laing. ” “Talaga, Papa? Yehey! Yehey!” nagtatalon si Nanoy sa sobrang kasiyahan. Namasyal na sila doon sa lawa ng Bato. Sumasagwan ang papa niya habang namimingwit naman si Nanoy ng isda kasama ang Mama niya at si Lina. Halos di na mabura ang ngiti sa labi ni Nanoy. Habang nagkukuwentuhan sila doon sa bangka, napasigaw nang malakas si Nanoy. “Isda! isda! isda!” sigaw ni Nanoy na pinagtatawanan ng Papa at Mama niya. “Ano ’yan, Nanoy?” tanong ng Papa niya. “Nakahuli ako ng isda, Pa,” mas lalong nadagdagan ang kasiyahan ni Nanoy.   Masaya si Nanoy dahil nakompleto silang magpamilya at nakamit ang matagal na niyang gusto, na makasama silang mamasyal doon sa lawa ng Bato. Nagpatuloy ang Papa ni Nanoy sa pagtatrabaho bilang karpintero sa iba-ibang lugar, kaya nakapag-aral sa Nanoy sa siyudad at lalo pang nagsipag, hanggang sa lumaki siya na di nagpapatawag. 

"Yehey" Sigaw ng pugitang si Pogi. Mabilis ang paghakbang ni Pogi sa mapupulang korales sa dagat ng Palumban habang sinusundan siya ng isa pang pugitang si Pogs. ​ "Pogi, tama na. Huwag kang maglaro diyan. " Walang ginagawa si Pogi kung hindi ang sumunod kay Pogs. Magkapatid na pugita sila Pogi at Pogs. Wala na silang mga magulang kaya ang panganay na si Pogs ang palaging nasusunod. Hindi siya pwedeng suwayin ng kapatid niyang si Pogi. "Huwag kang pumunta diyan. Huwag kang pumunta rito. Huwag mong hahawakan 'yan. Lahat bawal. " Kaya si Pogi, panay ang simangot. Habang ang magkapatid ay namamasyal sa mapupulang korales, biglang nakaisip ng plano si Pogi. "Pogs, taguan tayo. Ako ang taya. Pag nahuli kita, ikaw ang maghahanap ng alimasag na kakainin natin pero pag hindi, ako ang maghahanap ng alimasag. " Hamon ni Pogi. Nagtago silang dalawa. Kaagad na nagtago si Pogs sa mga korales. At si Pogi, ginaya ang kulay ng buhangin. "Makakatakas na ako kay Pogs. " Matagal na naghintay si Pogs kay Pogi. Nang mainip, lumabas na siya sa kanyang pinagtataguan, subalit hindi na niya nakita si Pogi. "Pogi, nasaan ka? Kanina pa ako naghihintay sa iyo. Hindi mo naman ako hinahanap. Ikaw na ang kukuha ng kakainin natin. " At walang sumagot kay Pogs. Lumangoy na pala palayo si Pogi. Nakaabot siya sa madamong lugar ng karagatan. Sa gitna ng damuhan, mayroong malaki at matabang alimasag. Mabilis na pinuluputan ito ni Pogi ng kanyang mga galamay. Nasundan pala siya ni Pogs. "Pogi, bitawan mo iyan, tora-tora iyan!" "Hinila na si Pogi ng tora-tora. Napapikit si Pogs. Umiiyak si Pogi habang hinihila pataas ng tora-tora. Naisip ni Pogs na wala na siyang magagawa dahil ganoon din ang nangyari sa kanilang mga magulang. Maganda, makintab, at mapula ang kulay ng tora-tora. Katulad ito ng itsura ng alimasag na paboritong kainin ng mga pugita. Hinihila nito paitaas ng dagat ang mga pugita at hindi na sila nakakabalik. "Pinangako ko sa sarili ko na poprotektahan ko ang kapatid ko sa tora-tora. Subalit hindi ko ito nagawa. " Tumalikod na si Pogs para bumalik sa mga korales. "Pogs! Pogs!" Paglingon ni Pogs, lumalangoy na si Pogi papalapit sa kaniya!  "Pogs, akala ko talaga alimasag iyon, mabuti na lang nakatakas ako. Susundin na kita mula ngayon," naiiyak na sabi ni Pogi. ​ "Pogi, iyon ang tora-tora na kamukha ng alimasag, iyon ang kumuha kay Nanay at kay Tatay. Kaya palagi kitang sinasaway dahil ayaw kong matulad ka sa kanila. " Niyakap ni Pogs ang kanyang kapatid at magkasama silang lumangoy papalayo sa tora-tora. 

Magkakatabi sa kagubatan ngunit hindi nagpapansinan. Tatlong bungang-kahoy isa ang kalaban. Iba, sampalok, kalamansi laban kay batuan. Yay! Ang asim! Yay! Ang asim! Pagsikat ng araw, apat na bunga ang nagsibabaan mula sa kanilang tahanan. “Tara! Laro tayo!” Pagyayaya ni Wanda Batuan. Walang sumagot. Tahimik ang lahat, Ang asim ng tatlo! Pati ugali maasim din. “Tara! Magkantahan tayo!” pagyayaya ulit ni Batuan. Walang sumagot. Tahimik ang lahat, Ang asim ng tatlo! Pati ugali maasim din. “Tara, sumayaw tayo!” yaya ulit ni batuan. Masama ang tingin ni Olin Iba. Nang-irap si Tamar Sampalok. Sumimangot si Edan Kalamansi. “Ewan sa’yo, Wanda!” sabay-sabay nilang sagot Bumalik si Wanda sa kaniyang sanga. Umupo, walang kausap. Nanalamin sa patak ng hamog na naiwan sa dahon. Hinawakan ang katawang baluktot at puno ng batik. Iba ang itsura ni Wanda, kaya ayaw ng lahat sa kaniya. Walang namamansin, walang nakikipaglaro. Kahit di siya kasali sa kasiyahan, tinatanaw lamang niya ang mga ito at binabantayan. “Mag-ingat kayo!” sigaw ni Wanda nang makita ang mga hantik. Walang sumagot. Tahimik ang lahat. Paglingon ng tatlo, natakot sila, at tumakbo papunta sa kanilang tirahan. Nagsiksikan sa sanga sina Olin, Tamar, at Edan. Nagtago sila sa likod ng malapad na dahon. Pasilip-silip sa butas ng dahon habang pinagmamasdan baka umakyat ang mga hantik at sila’y kagatin. Nakatago din si Wanda sa likod ng mga dahon na ginawa niya bilang panangga. Sinisilip niya rin ang kalagayan ng tatlo. Nanalangin siya, “Sana ligtas sina Olin, Tamar, at Edan. ” “Kumusta kayo diyan, Olin!, Tamar! Edan!” nag-aalalang tanong ni Wanda. Walang sumagot. Tahimik ang lahat. Yay! Ang asim! Yay! Ang asim! Naging maasim pati ang panahon. Maya-maya, dumilim ang kalangitan, lumakas ang hangin, bumuhos ang ulan. Wooosh! Woooosh! Wooooosh! Napakalakas ng hangin! Napakalas ng ulan! Nadala ng hangin ang mga langgam at mga dahoon. Mahigpit ang hawak nina Wanda, Olin, Tamar, at Edan. “Humawak kayo ng mabuti!” sabi ni batuan. Walang sumagot. Tahimik ang lahat. Sa takot, di makasagot sina Olin, Tamar, at Edan. Sumasayaw sa ihip ng hangin at buhos ng ulas ang mga puno. Wooooosh! Woooooosh! Wooooooosh! Parang mapuputol, dinuduyan -duyan. Hinawakan ni Wanda ang kamay ni Edan. Ginaya din ni Tamar at Olin ang kaniyang ginawa. Mahigpit na naghawakan silang apat. Kaya nakaligtas sila sa malakas na hangin at ulan. Magkakatabi sa kagubatan. Magkakaibigan. Apat na bungang -kahoy, magkakampi, nagtutulungan. Iba, sampalok, kalamansi, at batuan. Yay! Ang asim! Yay! Ang asim! Pero matamis ang pagsasama. Wonderful Words Batuan -Garcinia binucao Iba -Averrhoa bilimbi Sampalok -Tamarindus Indica Limon -Citrofortunella Microcarpa 

Hinihikayat ng may-akda, ilustrador, at CANVAS ang pagbabahagi ng aklat na ito at pagsasalin ng teksto, ngunit hinihiling namin na ang mga larawan mismo ay huwag baguhin. Salamat.    Isang araw sa kagubatan, nagsimulang mag-alab ang apoy. Ang lahat ng mga hayop ay pinilit na tumakas. Isang maliit na hummingbird ang naiwan. Lumipad ito patungo sa ilog, pumulot ng isang maliit na patak ng tubig sa kanyang tuka, lumipad pabalik, at ibinuhos ang patak na iyon sa apoy. Paulit-ulit, pabalik-balik, lumilipad ito sa ilog, sa bawat oras na sumasalok ng isang patak at ibinubuhos ito sa apoy. Ang ibang mga hayop ay nanonood nang hindi makapaniwala mula sa malayong pampang. Nagtawanan sila at nagsimulang kutyain ang hummingbird. "Ano sa tingin mo ang ginagawa mo?"sa wakas ay nagtanong ang mga hayop. Walang tigil, mahinahong sumagot ang hummingbird,"Ginagawa ko kung ano ang aking makakaya. "    Isang araw may isang lalaki ang namasyal sa tabing dagat. Nakita niya na libu-libong starfish ang naanod sa pampang. Habang nakatingin siya sa dalampasigan, may nakita siyang pigura na parang mananayaw. Habang papalapit siya, nakita niya na ito ay isang maliit na babae, at hindi siya sumasayaw. Sa halip, inaabot niya ito, pinupulot ang isdang-bituin, at marahan itong ibinabalik sa karagatan. Tumawag siya, "Magandang umaga! Anong ginagawa mo?"Huminto ang batang babae, tumingala, at sumagot,"Ibinalik ang starfish sa karagatan para hindi sila mamatay. " "Huwag kanang mag-abala," sabi ng lalaki. "Masyadong marami ang mga starfish. Hindi ito magkakaroon ng pagkakaiba. " Magalang na nakinig ang batang babae. Pagkatapos ay yumuko siya, dinampot ang isa pang isdang-bituin, at itinapon ito sa dagat, nalampasan ang mga alon. Pagkatapos ay tumingin siya sa lalaki, ngumiti, at sinabi, "Well, ito ay gumawa ng isang pagkakaiba para sa isang iyon"        Isang gabi, nagkaroon ng nakakatakot na panaginip ang isang Hari. Nanaginip siya na habang nakasakay sa kanyang kabayo sa maharlikang kagubatan, ang hanging habagat ay tumawag:"Mag-ingat sa pagbagsak ng mga puno! Mag-ingat sa pagbagsak ng mga puno!" Kahit na ang mga puno ay magaganda at marahan na kumakaway sa hangin, ang Hari ay natakot. Pinaikot niya ang kanyang kabayo at tumakbo palabas ng kagubatan. Kinaumagahan, inutusan ng Hari ang kanyang mga tao na putulin ang lahat ng puno sa kaharian. "Ayaw naming malaglag ang mga puno at masaktan ang aming mga anak," katwiran niya. "Aalisin namin ang kagubatan at sa halip ay magtatanim ng gulay. " Nagustuhan ng mga tao ang ideya ng Hari, sa ngayon ay pinili nila ang pinakamagagandang kahoy sa kagubatan upang itayo ng mga bahay at kasangkapan, at ang iba pang mga puno ay ibinebenta sa magagandang presyo sa mga kalapit na kaharian. Nang maputol ang lahat ng mga puno, nakaramdam ng saya ang Hari, at gumaan ang pakiramdam. Ngunit ang mga tao ay hindi nasisiyahan. Ang mga puno ay nagbigay ng trabaho para sa mga magtotroso at karpintero, at mga tahanan para sa mga ibon. At habang nami-miss nila ang kanilang trabaho, na-miss nila ang mga ibon higit sa lahat. Di-nagtagal pagkatapos mawala ang mga puno, nagsimulang umihip ang tuyot na hanging habagat. Ito ay humihip araw-araw. Nagsimulang matuyo at mamatay ang mga pananim na gulay. Walang magawa ang mga tao sa kanilang mga bahay habang pinapanood ang hangin na binubunot ang kanilang mga hardin at nakakalat ang mga patay na halaman sa buong lupain. Nag-aalala ang Hari. Tinawag niya ang kanyang kabayo at sumakay sa mga bukid upang siyasatin ang pinsala. Wala nang mga puno upang basagin ang galit ng hangin. Habang pabilis ng pabilis ang ihip ng hangin, tinangay nito ang mga lantang halaman at lupa sa paglampas ng Hari, na tulala na nakamasid sa pag-ihip ng kanyang kaharian pahilaga.  Nawala sa mga ulap ng alikabok at nag-aanod na buhangin, nadaig ng pagod ang Hari. Nakayukong natutulog sa upuan, narinig niya ang timog na hanging tumawag: "Mag-ingat sa pagbagsak ng mga puno! Mag-ingat sa pagbagsak ng mga puno!" 

